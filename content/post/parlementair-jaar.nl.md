---
title: 'Het parlementaire jaar in 7.992.417 woorden'
date: '2020/9/15'
---

Wat begon als een dom ideetje, is uitgegroeid tot een veel groter project dan ik ooit had kunnen verwachten. Geïnspireerd door het account ‘New New York Times‘, wilde ik een Twitterbot beginnen die nieuwe woorden uit de Tweede Kamer zou tweeten. Ik had geen idee hoe verschrikkelijk veel ik daarvoor nodig zou hebben. Drie maanden later ben ik dan ook een paar duizend regels aan code en veertien gigabyte aan plenaire verslagen verder.

Nu zit ik dus met heel veel data opgescheept: alle woorden die gezegd zijn in de Tweede Kamer sinds 1995. Dat zijn er meer dan 163 miljoen, gemiddeld vijfenzestigduizend per dag. Als je geen enkele pauze zou nemen, niet zou eten, en niet zou slapen, zou je maar liefst drie jaar lang continu moeten speechen om dat alles te kunnen zeggen. Tegen die tijd zouden er dan alweer naar schatting twintig miljoen woorden meer zijn gesproken.

Al die data geeft mij een unieke kans om terug te kijken naar het afgelopen politieke jaar, dat vanaf vandaag achter ons ligt. Want hoeveel de laatste Prinsjesdag van het kabinet-Rutte III dan ook verschilt van voorgaande jaren – geen Gouden Koets, geen Ridderzaal, geen ‘Leve de Koning’ en heel veel minder hoedjes – door de anderhalvemeterregels, één ding blijft hetzelfde: vandaag is het officiële begin van het parlementaire jaar 2020/2021.

We kijken daarom terug naar de 7.992.417 woorden die gezegd zijn in de plenaire zaal van onze Tweede Kamer dit jaar. Naar ministers die meer zeiden dan ooit tevoren, en Kamerleden die geen enkel woord gezegd hebben. Naar de backbenchers die bij elk debat aanwezig waren, en debatten tot in de late uren van de nacht. Dus, pak een kopje koffie of een bakje popcorn, en maak je klaar voor een terugblik van zo’n 10 à 15 minuten leeswerk.
